Ți-am promis că am să-ți povestesc despre minciună ca un comportament negativ. Iată, mă țin de cuvânt. Hai să vedem ce înseamnă minciuna, de ce apare, cum o putem preveni și cum o putem gestiona, mai ales dacă deja a devenit un obicei. Minciuna apare la copii în jurul vârstei de 4-5 ani și, de regulă, apare ca un comportament negativ neintenționat. Ți-am mai povestit despre asta. Practic, copiii au o linie destul de fină între fantezie și realitate și încearcă să-și satisfacă dorințele în fantezie, așadar, mint în legătură cu asta. Foarte mulți spun că zboară, că au visat nu știu ce, că au mâncat tone de înghețată. Așa cum ți-am spus inițial, sunt fabulații. Dacă lăsăm fabulația la locul ei și chiar ne jucăm cu copilul în această imaginație, și-i dăm de înțeles că pricepem că ne jucăm, adică, povestim împreună și ne imaginăm lucruri, minciuna se poate opri aici. Unii părinți aleg în schimb să pedepsească minciuna, să îl facă pe copil să se simtă prost, să dea atenție minciunii sau să îi spună copilului: „Hai, cum ai putea să mă minți pe mine?”. În aceste cazuri, s-ar putea ca această minciună să se transforme într-un comportament negativ intenționat. Să vedem ce fel de intenție are minciuna în spate. Ce nevoi încearcă copilul să-și satisfacă cu ajutorul minciunii? Minciuna poate fi pentru conectare. Adică, copilul încearcă să-și satisfacă Nevoia de Conectare printr-un comportament negativ de tip „vreau atenție”. Foarte mulți copii, ba chiar și adulți, se dau mari, mințind despre ei înșiși că au anumite lucruri sau că au făcut anumite lucruri. Asta îi ajută să se simtă conectați, adică, văzuți, valorizați, respectați, și încep să inventeze lucruri. De exemplu: „Știi, tata și-a cumpărat o mașină, care-i foarte neagră și foarte mare și a fost extraordinar de scumpă și noi suntem foarte bogați.” Copilul își dorește de fapt atenție și, mai mult decât atât, copiii din fața lui reacționează și spun: „Wow, ce tare!”. Aceasta este, de fapt, hrănirea acestui comportament. În momentul în care se dă atenție minciunii, comportamentul va fi întărit. Din ce alte motive mai poate apărea minciuna, ca un comportament negativ intenționat? O altă Nevoie pe care copilul și-ar putea-o satisface este aceea de Control, adică, prin comportament negativ de putere. De cele mai multe ori, asta se întâmplă pentru evitarea pedepsei. Dacă noi am pedepsit minciuna sau am aplicat o consecință pe care copilul a primit-o ca pe o pedeapsă atunci când a mințit, evident, data viitoare, logic, va ascunde comportamentul lui, în așa fel încât să evite pedeapsa. Va minți intenționat, pentru evitarea acestor consecințe. Ce alte cauze mai poate avea minciuna? Poate fi tot din Nevoia de Conectare și comportamentul negativ să fie de răzbunare. Dacă un copil știe că pe tine te deranjează foarte mult minciuna și că pentru tine este foarte important adevărul, în urma unei altercații, în urma unui conflict, ar putea să mintă doar ca să se răzbune pe tine, să-ți facă rău, să te rănească. Adică, m-ai rănit, te rănesc. Un alt motiv din spatele minciunii poate fi inclusiv renunțarea. Asta se poate întâmpla din cauza faptului că onestitatea a fost descurajată și copilul a renunțat să mai spună adevărul, pentru că oricum nimeni nu-l credea. Există o glumă despre o femeie care mergea pe stradă, cu un ochi foarte vânăt și toată lumea o întreba: „Ce-ai pățit la ochi?” Și ea răspundea cât se poate de sincer: „Am căzut în duș, am alunecat și m-am lovit de marginea căzii.” Toți reacționau: „Da, da, bine, hai că știm! Da… bine.” Și după foarte multe reacții de soiul ăsta, următoarea dată când a fost întrebată ce a pățit la ochi, femeia a spus dezarmată: „M-a bătut bărbatul meu, că, dacă spun că am căzut în baie, oricum nu mă crezi.” Cam asta înseamnă descurajarea onestității. Dincolo de bancul pe care tocmai ți l-am spus, mulți copii pot ajunge în această zonă. Cu toate acestea, de cele mai multe ori, minciuna vine pentru  cele 2 motive inițiale și anume: „atenția” și „puterea”. Hai să vedem, în primul rând, ce putem face pentru a preveni minciuna, chiar dacă ea există în acest moment ca un comportament negativ intenționat. Primul lucru pe care putem să-l facem este să devenim exemple de onestitate. Puțini dintre noi adulții ne dăm seama cât de mult mințim de fapt. Noi înțelegem că facem asta prin minciuni nevinovate sau prin adevăruri care nu pot fi spuse sau din diplomație pur și simplu. Presupunem că te sună un prieten care te invită în weekend la grătar. Dacă copilul este acasă, va auzi această conversație și știe că tu nu vrei să pleci nicăieri în weekend, dar te aude spunându-i prietenului tău: „Știi, plecăm în acest weekend din oraș. Nu putem să venim la grătar, dar mulțumesc foarte mult pentru invitație.” Pentru unii dintre noi, acesta este un exemplu de diplomație. Facem asta, din păcate, de foarte multe ori, dar copilul a auzit. Ce diferență este între faptul că tu i-ai spus prietenului tău că pleci din localitate și de aceea nu vii la grătar și minciuna copilului cu privire la faptul că și-a uitat caietul acasă, când profesoara l-a întrebat despre temă? În capul copilului, este exact același lucru. Așadar, dacă tu vrei să vezi onestitate la copilul tău, asigură-te că spui adevărul sau măcar nu minți. Poți să faci asta în cele mai elegante moduri, chiar și în cazul despre care ți-am povestit anterior. Poți să-i spui prietenului tău: „Mulțumesc pentru invitație! Avem alt program în acest weekend.” Și gata. Sau: „Eu și soțul meu ne-am gândit să avem ceva timp pentru noi, pentru că nu am mai stat de mult timp singuri împreună.” Poți găsi o explicație care este atât elegantă, cât și adevărată. Al doilea element important pentru prevenirea minciunii este să pui accent pe onestitate și pe încredere. Pune accent pe motivele pentru care a spune adevărul este atât de important pentru o relație între 2 oameni. Al treilea lucru pe care-l poți face, dacă îți încurajezi copilul să spună adevărul, este să te asiguri că nu-l pedepsești atunci când îți spune adevărul, pentru că, dacă faci asta, data viitoare, evident, ți-l va ascunde. Minciuna ca luptă pentru putere înseamnă că va minți intenționat, pentru a evita consecințele propriului comportament. Hai să-ți dau un exemplu aici: îți întrebi copilul adolescent ce au făcut împreună, el și cu prietenii lui, când au ieșit în parc într-o sâmbătă seara. Și copilul se pune să îți povestească și, prin alte detalii, afli că unii dintre prietenii lui fumează. Ți-a spus adevărul și nici măcar nu l-ai provocat în această direcție. Dar tu ce faci? Alegi să îl pedepsești și să-i spui: „Nu mai ai voie să te vezi cu prietenii tăi!” O va face, doar că se va întâmpla pe ascuns. Al patrulea lucru: în momentul în care ai o discuție cu copilul tău, nu-l încuraja să mintă. Vei vedea imediat la ce mă refer. De foarte multe ori, felul în care noi adresăm întrebări încurajează pe cei din fața noastră să ne toarne o minciună. Să-ți dau un exemplu: să presupunem că ai un copil adolescent și că găsești în coșul de gunoi o sticlă de alcool goală. Ai putea să te duci la copilul tău și să-l întrebi: „Ce-ai făcut tu și cu prietenii tăi aseară, în timp ce v-ați întâlnit la voi în cameră și noi eram plecați de-acasă?” Evident că o va da cotită. Hai să nu-i încurajăm să mintă, hai să le spunem exact ce-am găsit și ce s-a întâmplat și că ne dorim o discuție. Adică, ai putea să-i spui pur și simplu: „Tocmai am găsit în coșul de gunoi o sticlă de vodcă goală și este evident că nu am băut-o eu sau partenerul sau alții dintre adulții pe care îi știm. Hai să vorbim despre ce s-a întâmplat aseara!” Dacă o faci pe un ton deschis, relaxat, care invită la conversație, nu la „sunt aici să te pedepsesc”, copilul tău va fi încurajat să spună adevărul. Poți să-i spui asta: „Nu intenționez să te pedepsesc, nu intenționez să-ți așez vreo consecință negativă, dacă nu va fi cazul. Vreau doar să înțeleg ce s-a întâmplat.” Hai să presupunem mai departe că prevenția nu a funcționat și comportamentul negativ intenționat se întâmplă din nou. Care este consecința logic legată de acest comportament și rezonabilă, în același timp? Ca să te ajut din nou să găsești o consecință logică, te întreb: dacă tu ți-ai minți prietenii, partenerul sau partenera de viață sau soțul sau soția, ce ți s-ar întâmpla? Ce ni se întâmplă nouă, adulților, dacă mințim? Este o întrebare foarte potrivită pentru a găsi cea mai potrivită consecință comportamentelor negative ale copiilor. Te invit să te gândești: ceilalți ar putea să-și piardă încrederea în noi. Adică, ar putea să nu ne mai împărtășească anumite secrete, ar putea să înceapă să ne vorbească pe la spate, ar putea să verifice că ceea ce le spunem este adevărat, pur și simplu pentru că nu mai au încredere în ceea ce spunem noi, așa-i? Exact asta vom face și cu copilul. O să sune cam așa: „Știu că nu întotdeauna îți este ușor să spui adevărul și că îți vine să ascunzi lucrurile atunci când nu s-au întâmplat exact așa cum a trebuit sau cum am agreat sau așa cum se așteptau alții de la tine. Poate pentru că ai putea să te simți prost sau pentru că ar trebui să suporți consecințele propriilor tale comportamente. Înțeleg asta. Acesta este și motivul pentru care foarte mulți oameni mint. Noi apreciem foarte mult sinceritatea în această familie și, în general, câștigi mult mai mult fiind sincer decât mințind. Dacă alegi să mă mai minți, înseamnă că alegi ca, pentru o perioadă de timp, să spunem 3 zile, eu să îți verific fiecare cuvânt. Tot ceea ce-mi spui va fi controlat, în așa fel încât eu să-mi recapăt încrederea în tine. Vrei să fac asta? Asta este ceea ce vrei? Pentru că chiar sunt dispus să o fac”. Dacă știi că al tău copil te minte din nou, vei pune această consecință în aplicare. 3 zile o să-ți controlezi copilul cu absolut tot ceea ce poți controla: dacă și-a făcut lecțiile, cu cine vorbește la telefon, vorbești cu profesorii, cu prietenii. De față cu el, fă-o fățiș, sună învățătoarea sau profesoara: „Știți, fiul meu mi-a spus x, y și z și aș vrea să verific că ceea ce mi-a spus este adevărat.” Dacă ți-a spus adevărul pe parcursul acestor 3 zile, aveți din nou o discuție. Spune-i copilului tău: „Mulțumesc că în aceste 3 zile chiar mi-ai spus adevărul. Nu mi-a făcut nicio plăcere să te controlez și sunt convinsă că nici ție nu ți-a făcut nicio plăcere. Mi-am recăpătat încrederea în tine și cred că de aici încolo îmi vei spune adevărul. Nu e plăcut să ne controlăm unii pe alții. Asta înseamnă încredere, să știm că ceea ce ne spune celălalt este adevărat.” Dacă minciuna continuă, poți mări acest interval al controlului. Mai departe, pe măsură ce comportamentul se repetă, poți să restricționezi anumite privilegii ale copilului tău care țin de încredere. De exemplu, nu se mai poate duce singur până la școală, nu mai poate ieși singur în oraș sau nu pe o perioadă atât de lungă de timp. Nu-și mai poate petrece noaptea la un prieten, să spunem, sau nu mai poate ieși cu prietenii în weekend. Faptul că-l lași pe copilul tău să-și petreacă timp singur înseamnă că ai încredere în alegerile pe care le va face. Odată ce te minte, această încredere nu mai poate exista. Dacă tu legi comportamentul de consecințelepe care le așezi, ele vor fi corecte. Important este să o iei pas cu pas, în așa fel încât să începi de la cea mai mică consecință, pentru a avea de unde să crești. Sper că acest episod te-a ajutat să înțelegi mai bine de unde apare minciuna, cum o previi și cum să o gestionezi diferit în momentul în care apare. Ne apropiem cu pași repezi de finalul acestui capitol, așa că ne vedem în episodul următor, pentru a închega tot ce am discutat în el.