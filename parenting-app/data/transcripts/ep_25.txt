Ceea ce ai văzut până în acest moment au fost extremele. Pe de o parte, părintele autocrat, care simte nevoia să controleze totul, care ia decizii în locul copilului. El este părintele care face lucrurile în locul copilului și care, eventual, îi și rezolvă problemele. De cealaltă parte, părintele permisiv, care crede că totul este permis, care nu are limite și funcționează pe principiul: „Dacă eu nu am avut, o să ai tu”. Hai să vedem ce înseamnă acest extreme și cum ne poziționăm la mijloc, pentru că, până la urmă, ceea ce ne dorim să obținem sunt acele caracteristici pe care le-am listat la începutul acestui program. Ne-am dori, nu-i așa, un copil care să fie autodisciplinat, care să fie responsabil, adică un copil care să își asume consecințele propriilor decizii, să știe să ia decizii, să își poată rezolva problemele și să aibă încredere în propria persoană. Dacă acestea sunt caracteristicile pe care ni le dorim, hai să ne gândim puțin cum ar putea să crească aceste caracteristici un părinte autoritar sau unul permisiv. Răspunsul este că nu prea ar putea. Atât într-un caz, cât și în celălalt, niciuna dintre aceste caracteristici nu se poate crește. Dar hai să vedem ce înseamnă parentingul echilibrat, până la urmă. Înseamnă, oare, că un copil nu are limite? Înseamnă că îl las să ia decizii și să-și rezolve propriile probleme în așa fel încât să învețe să și le rezolve? Înseamnă, oare, cum susțin unii specialiști în parenting, că trebuie să-l lăsăm să își rezolve propriile conflicte, pentru că doar în acest fel învață? Ei bine, răspunsul este întotdeauna la mijloc. Ce înseamnă, de fapt, parenting echilibrat? Înseamnă, în primul rând, că un copil are limite, iar acesta este un lucru important pe care aș vrea să-l reții: copiii au nevoie de limite. Acesta este și motivul pentru care împing de fiecare dată aceste limite. Copiii au nevoie de un părinte ferm și cald în același timp, care să spună: „Înțeleg că îți dorești acest lucru, dar până aici”. În momentul în care copiii au de-a face cu această fermitate cu căldură la pachet, se simt mult mai încrezători în ei înșiși și mult mai încrezători în adultul pe mâna căruia se află. Pe de o parte, are sens, până la urmă, dacă îți aduci aminte de exemplul pe care ți l-am oferit, cel cu tine fiind la volan și copilul în spatele tău. Atâta vreme cât tu faci ceea ce spune copilul încalci propriile reguli, adică ieși de pe șosea sau treci pe roșu, copilul nu mai are cum să aibă încredere în tine. Pe de altă parte, dacă nu comunici niciodată cu al tău copil, dacă nu îi spui ce faci, dacă nu-i ceri punctul de vedere, cum ar putea el oare să se urce la volanul propriei mașini? Cum ar putea să învețe dacă tu nu îi spui de ce să facă ce face, de fiecare dată când îi ceri asta, sau dacă nu-ți faci transparente deciziile? În continuare, am să-ți împărtășesc 10 convingeri ale părintelui echilibrat și beneficiile acestui stil de parenting. Prima convingere este: „Copilul nu îmi aparține”. Știu, este o convingere dificilă. Te vei întreba, probabil: „Cum adică nu-mi aparține? E copilul meu!” Da, așa este. Copilul este o ființă foarte importantă în viața ta, dar, cu toate acestea, are propria cale, propria viață. Va trebui să învețe să își rezolve singur problemele, să fie un adult responsabil și să facă propriile alegeri. Multe dintre acestea s-ar putea să nu îți placă, așa cum nici părinții noștri nu au îmbrățișat neapărat o serie de alegeri pe care noi le-am făcut. Adică nu e al tău copilul să faci ce vrei tu cu el. A 2-a convingere este: „Îmi iubesc copilul necondiționat”. Această iubire necondiționată despre care vom mai vorbi pe parcursul programului este iubirea supremă, a ființei elevate, și nu este deloc ușor să dai dovadă de iubire necondiționată. Dacă ar fi așa ușor, nu aș mai primi zeci, poate sute de mesaje de la pre-adolescente care au făcut avort și nici măcar nu au vorbit cu părinții lor din teamă. Iar dacă au făcut-o, au fost atât de aspru pedepsite, încât relația cu părinții s-a rupt de-a binelea. Sigur, copilul a făcut o greșeală, dar iubirea necondiționată înseamnă „Te iubesc, indiferent ce faci”. Dacă iubirea necondiționată ar fi ușoară, nu aș mai primi sute de mesaje de la adolescenți care au fumat, care s-au drogat sau au crezut despre ei că au o altă orientare sexuală decât cea pe care ar trebui să o aibă. Mulți dintre ei fie nu au curajul să vorbească cu părinții, fie au făcut-o și au fost expulzați din familie, la propriu. Este asta oare iubire necondiționată? Nu este. A 3-a convingere este, de asemenea, extrem de dificilă: „Nu poți forța schimbarea comportamentului la altcineva”. Până la urmă, are legătură cu Nevoia de Control. Ce înseamnă că nu poți forța pe cineva să facă ceva sau să-și schimbe comportamentul? Sigur, poți. Adică poți să-ți iei copilul în brațe și să îl forțezi prin asta să plece din parc atunci când nu vrea. Poți să-ți speli copilul cu forța pe cap dacă refuză să se spele altfel, numai că această forță încetează la un moment dat, pentru că, nu-i așa, ajunge să fie cu un cap mai mare decât tine. Pe de altă parte, oare poți forța un copil să joace tenis? Poți forța un copil, la modul real, să își facă temele sau să citească? Nu poți face asta, iar asta este ceea ce ne frustrează cel mai tare, faptul că nu putem forța schimbarea comportamentului în celălalt. Refuzul de a înțelege că celălalt are de luat propriile decizii și de făcut propriile alegeri este, practic, cea mai mare frustrare pe care majoritatea oamenilor o au pe parcursul întregii lor existențe. Este sursa celor mai multe conflicte dintre relații. Hai să-ți dau exemplul clasic: capacul de veceu devine un subiect de discuție interminabil între un el și o ea. Indiferent care este poziția acestui capac, unul sau celălalt sunt nemulțumiți. Ani la rând, aceeași discuție se întâmplă în speranța că celălalt își va schimba comportamentul. E stupid, nu-i așa? Ar trebui să realizăm că, dacă cineva nu și-a schimbat comportamentul într-o perioadă rezonabilă de timp, s-a întâmplat asta fie pentru că nu poate sau pentru că nu dorește să-și schimbe comportamentul. Așadar, ce sens are să mai ai aceeași discuție a 150-a oară după 15 ani? Exact, nu are absolut niciun sens, dar pur și simplu nu putem renunța. Această dorință de a schimba comportamentul celuilalt sau de a forța schimbarea comportamentală se manifestă la foarte mulți părinți care nu înțeleg că un copil nu se naște 'tabula rasa'. Se naște cu un anumit soi de personalitate, cu anumite trăsături și cu un anumit bagaj genetic. Ce vreau să spun cu asta? Sunt mulți părinți care vin la mine și spun: „Copilul meu este prea timid. Nu se integrează, nu se joacă cu ceilalți, preferă să stea singur într-un colț.” „Așa, și? E vreunul dintre voi timid? Sunt curioasă.” „Da”, zice mama, „eu sunt așa”. „Și, oare, e posibil să-ți semene? Știi, copilul este jumătate mama și jumătate tata.” Adică faptul că ție nu îți place acea trăsătură de personalitate la tine, asta nu înseamnă că copilul nu o poate avea. Pe de altă parte, ce-i rău în a fi introvertit? Cele mai mari personalități ale lumii au fost persoane introvertite. Sunt acei oameni care s-au închis în spatele unor uși și au creat opere, au pictat, au sculptat, au rezolvat probleme de matematică și ne-au ajutat pe toți să mergem înainte. Așadar, această convingere are legătură cu faptul că-ți accepți copilul așa cum este, fără să forțezi schimbarea comportamentală sau temperamentală. Tot ce poți face este să influențezi. A 4-a convingere a părintelui echilibrat este că importanța membrilor familiei este egală. Nu este părintele mai important, cum crede părintele autoritar, și nici copilul, cum crede părintele permisiv. Pur și simplu suntem în aceeași familie și suntem importanți în mod egal. Ceea ce face lucrurile diferite, totuși, atunci când se iau decizii doar de către părinți, este experiența și responsabilitatea, adică drepturile vin în urma responsabilităților. Sau ceea ce mai face diferența sunt nevoile diferite ale unui membru al familiei sau altul la un anumit moment dat. Nu luăm decizii doar pentru că „eu sunt mai mare și am fost de vârsta ta, iar tu nu ai fost de vârsta mea”. Luăm decizii plecând de la premiza că fiecare membru al familiei este egal de important. A 5-a convingere după care se ghidează părintele echilibrat este faptul că „greșeala este o oportunitate de învățare”. Pe de o parte, părintele autoritar simte nevoia să pedepsească, adică să adauge suferință pe principiul: „Trebuie să suferi măcar puțin ca să-ți înveți lecția”. Pe de alta, părintele permisiv spune: „E ok, ești copil. Toți copiii greșesc” și nu profită de această oportunitate pentru a învăța copilul o lecție. Spre deosebire de aceste două tipologii, părintele echilibrat crede că oportunitatea se află în greșeală. Copiii sunt în plin proces de învățare, prin urmare greșesc mult. Părinții echilibrați înțeleg acest lucru și profită de fiecare oportunitate, de fiecare greșeală, de fiecare abatere pentru a adăuga la procesul de învățare a copilului. Părintele echilibrat va spune: „Ai greșit, e în regulă. Hai să vedem cum repari greșeala sau îi minimizezi efectele negative și ce ai învățat din asta. Ce faci diferit data viitoare?” Dacă ceea ce ne dorim, până la urmă, este să creștem un copil echilibrat, centrat pe sine, încrezător în propria persoană și responsabil, înseamnă că va trebui să-i oferim oportunitatea să ia propriile decizii și să își rezolve propriile probleme. Iar acesta este un proces pe care părintele echilibrat îl înțelege, adică nu îl las să își rezolve propriile probleme pe principiul: „Dacă îl arunc în apă, învață să înoate”. Nu! În primul rând, îl învăț cum să își rezolve propriile probleme. În al 2-lea rând, am o abordare de tip 'couching' până în momentul în care sunt sigur că al meu copil este capabil să își rezolve singur problemele. În al 3-lea rând, îi dau drumul. Ce înseamnă, până la urmă, parentingul echilibrat? Înseamnă că abordezi fiecare situație flexibil. Te aștept în următorul episod pentru a descoperi celelalte 5 convingeri ale părintelui echilibrat, nu înainte de a te încuraja să-ți iei timp să te uiți la convingerile, acțiunile și percepțiile tale și să notezi ce caracteristici ale stilului de parenting echilibrat ai descoperit la tine.