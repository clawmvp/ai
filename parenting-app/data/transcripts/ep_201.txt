O să plec la drum în acest video, de la un exemplu personal, bazat pe o tehnică pe care deja ai învățat-o, "gândește cu voce tare". Și o să-ți spun cum am lucrat eu pe manifestarea asertivă a furiei, nici mie nu mi-a fost ușor, ți-am spus că am plecat de la pasivă și cum am ajutat prin asta, copilul meu să primească același tip de comportament. S-a întâmplat așa: eram în mașină amândoi și la un moment dat un participant la trafic mi-a luat fața. Ce s-a întâmplat în acel moment este că evident mi-a venit, nu, mi-a venit să-mi manifest furia agresiv verbal. M-am oprit în a face asta, pentru că am realizat că e copilul meu în spate și n-aș vrea să rostesc acele cuvinte. În plus, lucram deja la mine, în a ridica geamurile, lăsa muzica în surdină și a nu lăsa traficul din jurul meu să mă enerveze. Da, eram într-o stare de calm. Cu toate acestea, starea mea de calm a fost perturbată destul de agresiv de acel domn. Ei bine, în acest moment eu m-am enervat, evident și dacă nu aș fi spus nimic în acest moment, copilul meu nu numai că nu ar fi văzut nimic din această situație, dar poate că ar fi fost cumva "beneficiarul" stării mele, pentru că, ghici ce, copiii ne preiau stările. Și am învățat, conștient, că această furie se adună, iar la un moment dat izbucnește. Și m-am gândit, cum pot să scot această furie afară, într-un mod asertiv, în așa fel încât și copilul meu să învețe ceva din asta, iar eu să mă simt mai bine. Și spontan, mi-a venit să dau drumul la radio mai tare și am început să cânt tare de tot pe piesa pe care am auzit-o la radio. Eu nu știu să cânt, aproape deloc, adică nu am voce, adică nu-mi iese și nu am putut să nu râd de mine. În 30 de secunde m-am simțit foarte bine și i-am spus fiului meu: "Uite, domnul acela, ne-a luat fața, pe mine m-a enervat, mi-a venit să-i vorbesc urât și am ales să nu fac asta, pentru că, acel domn oricum a plecat și nu m-ar fi auzit, nu și-ar schimbat comportamentul și mai stricam și atmosfera din mașină. Dar eu m-am enervat și vreau să scot furia asta afară asertiv, constructiv, într-un mod elegant și drăguț. Și-am urlat amândoi cât ne-au ținut plămânii. Ce-a fost fain în asta? Nu numai că eu m-am calmat și-am găsit pentru mine cea mai eficientă modalitate pe care de atunci o folosesc foarte des, dar și copilul meu a înțeles așa: "A, deci dacă mă enervez și-mi vine să, pot să aleg să nu și uite ce pot să fac, pentru a scoate asertiv această furie. De ce ți-am povestit acest exemplu? Pentru că eu, trecând, de la furia pasivă la alt soi de furie, am simțit la un moment dat nevoia de a o manifesta verbal, fizic încă nu mi-a venit să o manifest, dar verbal da. Și atunci m-am întrebat cum pot să fac asta într-un mod asertiv. Acesta este principiul manifestării asertive a furiei. Îți vine să urli, fă-o într-un fel asertiv. Cântatul poate fi o soluție. Îți vine să lovești. Gândește-te așa: cum ai putea să canalizezi această energie fizică, către altceva. În acel moment mi-am adus aminte de bunica mea, care începea să facă curat în casă într-un mod obsesiv-compulsiv și se mișca extrem de energică peste tot și freca și dădea cu mopul și știai că în acel moment e nervoasă, se descarcă și mai bine nu o întrerupi. Iată o manifestare asertivă a furiei. Cum ai putea altfel să faci? De exemplu, dacă-ți vine să lovești, gândește-te că ai putea să lovești într-o pernă. Ai putea să dai muzica tare și să dansezi sau să te miști. Ai putea să ieși din casă și să alergi pe scări sau pe stradă. Ai putea să ieși din magazinul în care ești și să faci energic câțiva pași pe jos. Ai putea să faci o serie de lucruri cu această furie, altfel decât să ți-o manifești în acel moment, agresiv. Dacă tu canalizezi această energie a copilului tău, în așa fel încât să și-o manifeste diferit, el va înțelege de mic, că poate să și-o manifeste diferit. Să-ți dau câteva exemple: copilul tău lovește sau te lovește. Ce poți să faci este, în loc să-i spui: "Nu mă mai lovi", pentru că asta înseamnă că pui capac furiei, întreabă-te: ce-ar putea să facă diferit pentru a-și manifesta furia? Și îți canalizezi copilul de exemplu, către bucătărie. Îi dai două capace, pe care să le lovească. Și zgomotul este foarte bun, dacă desigur, tu îl suporți, pentru că ajută la scoaterea furiei afară. Pare-se că tobele sunt o terapie foarte bună în acest sens. Poți să-ți inviți copilul să sară în pat, plecând de la empatie: "Știu că ești furios, știu că vrei să scoți furia asta afară! Hai să sari în pat. Hai să sari pe canapea, hai să lovești o pernă." Poți să cumperi de exemplu, atât pentru tine, cât și pentru copilul tău, un sac de box. Îți pare o glumă, nu-i așa? În foarte multe companii din această lume există saci de box agățați de tavan, de foarte multe ori angajații, în glumă sau în serios, lipesc poza șefului pe acest sac și încep să lovească. Și-au scos furia afară și este într-un mod asertiv. Ai putea să te întrebi în acest moment: "Bine, bine, dar mie când îmi vine să izbucnesc, izbucnesc. Adică trebuie să dau un pas înapoi, în așa fel încât să-mi aleg modul în care să-mi manifest furia asertiv, altminteri, nu-mi va ieși. Și-o să-ți spun: "Ai dreptate". Acesta este motivul pentru care, pentru a fi capabil să-ți  manifești furia asertiv, ai de lucrat înainte la câteva convingeri. Dacă acea convingere se așază în tine, că nu e vina nimănui că tu te simți așa, adică să-ți asumi starea, să nu dai vina pe celălalt sau pe ceilalți sau pe situația în care te găsești și înțelegi: "Acum sunt nervos. Ce fac cu furia mea?",s-ar putea să-ți iasă. N-o să-ți iasă din prima, n-o să-ți iasă ușor. Poate că rostești un cuvânt, pe care nu vrei, dar îți poți cere iertare și poți să-ți aduci aminte: cum pot să scot furia asta altfel? Du-te la tine în cameră, pune-ți căștile pe urechi sau știi, în desenele animate, când era unul dintre personaje foarte nervos și urla într-o pungă în debara și după aia alerga repede, repede, repede pe un deal și dădea drumul urletului? Cam asta-i ideea! Nu se va întâmpla instantaneu. Dar dacă tu îți propui să arzi altfel acești hormoni ai stresului într-un mod asertiv, va fi mai bine pentru toată lumea. Sigur, am spus-o și o repet: pentru noi adulții, e mai dificil, pentru că avem de schimbat niște tipare. Imaginează-ți în schimb, cât de fabulos este pentru copii să învețe încă de la început, să-și manifeste furia  asertiv, pe baza unor convingeri sănătoase. Mai e un lucru pe care aș vrea să ți-l spun, înainte să discutăm despre comunicarea asertivă, care susține furia asertivă. Felul în care noi ne manifestăm furia se învață. Sunt foarte multe cercetări de asemenea, care demonstrează că, ai noștri copii preiau felul în care noi manifestăm furia. Dacă în casă se trântesc uși, copilul va trânti uși. Dacă în casă oamenii se agresează verbal și se jignesc unul pe celălalt, copilul va prelua această manifestare a furiei. Dacă oamenii se lovesc, va face același lucru. Dacă există o instaurare a tăcerii, "Nu mai vorbesc cu tine", și copilul va face același lucru: "Nu mai vorbesc cu tine." Evident, și într-un caz și în celălalt, suntem cele mai bune exemple pentru copiii noștri. De ce spun și într-un caz și în celălalt? Și atunci când ne manifestăm furia, într-adevăr asertiv și când, nu ne prea iese asta. Așa că, dacă reușim să lucrăm mai întâi cu noi, copiilor noștri o să le iasă mult mai ușor. Ți-aș propune, înainte să mergem mai departe, să-ți iei puțin timp cu tine, după această informație valoroasă, complexă și dificil de pus în practică într-un timp scurt. Vei avea nevoie de timp. Gândește-te în acest moment și scrie: care este tipul tău preponderent de manifestare al furiei și ce fel de convingeri are în spate. Încearcă să-ți aduci aminte, de unde ai primit tu aceste convingeri, cine se manifesta așa. Ce-ai putea schimba din convingerile tale, în așa fel încât să-ți manifești furia asertiv? Și dacă, în acest moment îți manifești furia agresiv verbal, ce-ai putea face diferit data viitoare, pentru a ți-o manifesta asertiv verbal. Și dacă în acest moment, tendința este de a fi agresiv atunci când îți manifești furia, ce-ai putea face diferit data viitoare, ca această energie fizică să ți-o consumi într-un mod asertiv atunci când te enervezi. Ce-ai putea să faci, în așa fel încât copilul tău, data viitoare, să fie canalizat către ce să facă diferit cu furia lui, în loc să-i spui: "Nu mai lovi, nu mai țipa, nu mai trage câinele de coadă." Îți aduci aminte aici, sper, de o tehnică pe care am discutat-o în modulul anterior. Spune-i ce să facă, în loc de "nu". Arată-i o modalitate asertivă prin care să scoată furia la suprafață. Ceea ce vei vedea în videourile următoare, este cum să comunici asertiv, în așa fel încât punctul tău de vedere, ceea ce te deranjează, opinia ta, să ajungă la ceilalți într-un mod respectuos, pentru că asta este de cele mai multe ori foarte dificil. Cum să spun lucrurile în așa fel încât să păstrez relația echilibrată.