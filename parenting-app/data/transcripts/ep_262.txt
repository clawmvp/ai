În următoarele episoade, aș vrea să-ți povestesc câteva lucruri despre cum să crești autodisciplina în copilul tău. Știi, disciplina și autodisciplina merg mână în mână. Un lucru care ajută de foarte multe ori, în loc să cicălești copilul de fiecare dată, este de exemplu să înlături tentațiile. Creează acel cadru de inevitabilitate. Hai să vedem ce înseamnă cadru de inevitabilitate. Unul dintre exemplele pe care ți-l pot da aici este legat de felul în care funcționează acum bancomatele. Știi, nu au funcționat întotdeauna așa. În momentul în care te duci la bancomat, bagi cardul înăuntru, ți se cere pinul, evident, și ce sumă și ce sumă vrei să scoți din bancomat, iar acum ce se întâmplă este că întâi iese cardul, iar mai apoi ies banii, nu-i așa? De ce se întâmplă lucrul acesta? Pentru că, inițial, lucrurile stăteau pe dos. Și mai sunt încă bancomate care îți dau întâi banii și mai apoi cardul. Dar oamenii au constatat că își uitau, aceia care foloseau bancomatele, cardul în bancomat. E logic pe undeva, pentru că tu te duci să scoți bani de la bancomat. Au ieși banii, îi iei, te grăbești și pleci, iar cardul rămânea în bancomat. Așa că ce au făcut cei care gestionează acele mașinării este că au schimbat ordinea pașilor. Dacă oamenii vin să scoată bani, atunci va trebui să extragă întâi cardul, iar mai apoi să iasă banii. Acesta este un cadru de inevitabilitate. Practic, nu ai cum să pleci fără card atunci când folosești bancomatul. Aș vrea să îți mai dau un exemplu: probabil că te gândești de cu seara ca a doua zi să iei cu tine ceva la serviciu, poate un sandwich, poate o pereche de pantofi de schimb, cine știe? Dar, aproape inevitabil, dimineața, pentru că te iei cu alte lucruri și mintea ta e în altă parte, uiți. Cadrul de inevitabilitate, în acest context, înseamnă ca, exact atunci când te gândești la pantofii tăi de schimb, de exemplu, să îi pui într-o pungă și să îi așezi pe clanța de la intrare, pe dinăuntru. Așadar, dacă tu, exact în momentul în care te gândești la pantofii tăi de schimb îi pui într-o pungă și îi așezi pe clanță, este imposibil să ieși din casă fără pantofii tăi. Ai creat un cadru de inevitabilitate. Hai să punem aceste două concepte împreună: cadrul de inevitabilitate și înlăturarea tentațiilor. Știi, a spus-o Oscar Wilde demult: „I can resist everything, but temptations…” Hai să facem în așa fel încât ele să nu fie acolo. Dacă ne întoarcem la relația dintre tine și copil, iată câteva exemple: ai putea, evident, să-i amintești copilului tău de fiecare dată să nu mai mănânce dulciuri, pentru că nu sunt sănătoase, pentru că-i strică dinții, pentru că nu mai mănâncă mâncare după ce mănâncă dulciuri și așa mai departe. În schimb, este mult mai util și mult mai ușor să faci în așa fel încât să nu mai existe dulciuri în preajma lui. Este foarte greu, până și pentru noi, adulții, să ne abținem de la lucrurile pe care le avem în preajma noastră. Mai bine nu le avem. Același lucru am făcut și eu, acum mulți ani, cu televizorul. Mi-am propus o perioadă de timp să nu mai deschid televizorul, pentru că realizam că-mi mănâncă foarte mult timp, dar nu mă puteam abține. De fiecare dată când aprindeam televizorul, îmi pierdeam o oră, 2, 3 sau 5. Pe deasupra, mă mai și enervam că nu sunt în stare să mă abțin. Așa că am scos televizorul din casă. Dacă altfel nu pot, nu pot! Sigur, am suferit vreo două săptămâni, după care am realizat că este mult mai bine fără. Atâta vreme cât nu există dulciuri, evident, lucrurile ar putea să fie mult mai simple decât să-i amintești de fiecare dată să nu le mănânce. Un alt lucru pe care l-ai putea face este legat de un anumit gadget. Dacă se așază mereu la calculator când nu este în program sau îți cere tableta, pur și simplu ascunde aceste obiecte. Fă cumva ca ele să nu existe în raza vizuală a copilului tău. Înlătură tentațiile! În privința înlăturării tentațiilor, am auzit foarte multe exemple, extrem de ingenioase, din partea părinților care au auzit despre această tehnică și au pus-o în practică. O mamă, de exemplu, care are un copil adolescent, a insistat de nenumărate ori ca acest copil să nu-și mai lase hainele pe scaune, ci să le strângă și să le pună în șifonier. În camera lui avea o banchetă și două scaune, unul de la birou și un altul lângă pat. A vorbit cu el o dată și a doua oară și a cincisprezecea oară, până când a aflat despre „înlătură tentațiile!”. Adică, a făcut cumva să existe un cadru de inevitabilitate. Ai intuit ce-a făcut? A scos pur și simplu și bancheta și scaunele din camera copilului. „Ok, și acum ce o să faci?” Le-a lăsat o perioadă pe pat, după care a constatat că este prea complicat să se lase pe pat, pentru că, atunci când trebuie să se culce, trebuie să le ia de pe pat și să le pună undeva. Nemaiavând unde să le pună și nevrând să le pună pe jos, a început să și le așeze în șifonier. Poate fi o soluție și asta. Înlăturarea tentațiilor este un lucru pe care-l poți învăța și pe copilul tău să-l facă. De exemplu, atunci când are de făcut teme sau se concentrează asupra unui proiect, să dea la o parte din raza lui vizuală toate acele lucruri care-l distrag, cum ar fi telefonul. De foarte multe ori, adolescenții scriu sms-uri, scriu mesaje pe WhatsApp și așa mai departe. Atâta vreme cât ai un telefon în față, al cărui ecran se aprinde la fiecare 5 minute, sau 3, sau 2, e foarte greu să te concentrezi. Învață-l pe copilul tău să înlăture tentațiile atunci când se concentrează pe ceva. Asta îl va ajuta mai târziu foarte mult în felul în care se așază pe calea lui către obiectivul pe care și-l dorește. Iată ce să faci cu aceste informații. Dacă copilul tău este prea mic acum, lucrează și înlătură tentațiile tale. Mai târziu, îți va fi ușor să faci același lucru în privința copilului tău. Dacă este ceva mai mare, lucrează împreună cu el, pentru a-l ajuta să facă el asta, să înlăture tentațiile, atunci când vrea să-și atingă un obiectiv. Gândește-te la acele lucruri care îți distrag atenția, pe care ți-e greu să le ții în frâu. De exemplu, când vrei să lucrezi și ai tot felul de notificări, din 2 în 2 minute pe telefon, sau pur și simplu cineva intervine în spațiul în care lucrezi. Ce-ai putea să faci, în așa fel încât să înlături tentațiile și să-ți fie mai simplu să te concentrezi pe ceea ce ai de făcut? Primul pas este să rezolvi 2-3 astfel de lucruri la tine însăți. Al doilea pas este să vezi ce tentații poți să elimini pentru copilul tău. În loc să ai discuții continue despre ce să facă copilul tău, gândește-te ce-ai putea schimba în mediu, ce-ai putea să faci, în așa fel încât să creezi un cadru de inevitabilitate, în care tentația nu mai există. În episodul următor, vom discuta despre conectare, în loc de critică, atunci când copilul tău, pe măsură ce crește, începe să aibă preferințe sau obiceiuri pe care nu le agreezi.