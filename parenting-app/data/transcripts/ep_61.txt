Acum că ai aflat despre „regina” tuturor învățăturilor, și anume greșeala, aș vrea să știi că oamenii au o convingere foarte bizară și deloc constructivă, și anume fiecare greșeală trebuie pedepsită în așa fel încât cineva să-și învețe lecția. O să insist asupra acestui capitol pentru că, așa cum ți-am spus, e o convingere foarte greu de scos afară. În plus față de asta, pedeapsa are printre consecințe și scăderea stimei de sine. Hai să vezi ce înseamnă, de fapt, să înveți din greșeală. Îți propun să plecăm de la următoarea premisă. Vine băiatul de 8-9 ani acasă, cu lacrimi în ochi. „Tati, mi-am pierdut bicicleta.” Cum ar putea reacționa tati în această situație? De regulă, în extreme. Pe de-o parte, un tată Autoritar ar putea să spună ceva de genul „N-ai niciodată grijă de lucrurile tale!”, „Ești un împrăștiat!”, „Îți bați joc de munca mea și de banii mei!”, „Nu mai vezi bicicletă!” sau, preferatul meu, „Nu mai pupi altă bicicletă!”. Pe de alta parte, un tată Permisiv ar putea să spună „Nu-i nimic, dragul meu. Știi, cu toții facem greșeli,” „o să-ți cumpere tati altă bicicletă.” „Hai, nu mai plânge. O să fie și mai frumoasă decât asta”. Hai să ne gândim puțin și la o situație, și la cealaltă. Știe copilul ce să facă diferit data viitoare în așa fel încât să nu-și mai piardă bicicleta? Nicidecum. Hai să luăm, te rog, aceste situații separat. Presupunem că un tată reacționează în felul în care ți-am spus în primul caz. „Nu ești în stare! M-ai dezamăgit! Nu mai pupi bicicletă!” sau „ Îți bați joc de munca mea, a fost o bicicletă scumpă”. Copilului îi pare rău că și-a pierdut bicicleta? Evident că îi pare rău. E bicicleta lui, se simte foarte prost că și-a pierdut bicicleta. Așadar, ce sens are să adaugi suferință la suferința pe care el o are deja? Nu are absolut niciun sens. Dacă tatăl spune: „Îți iau alta bicicletă, nu-i nici o problemă.”, e adevărat, nu va mai suferi, se va simți ajutat. Dar tot nu va ști ce să facă diferit data viitoare. Așadar,, oricum s-ar întâmpla, dacă primește sau nu alta bicicletă, nu s-a rezolvat cea mai importantă chestiune din această pățanie. Cum învață el să nu-și mai piardă și a doua, a treia sau a cincea bicicletă? Și atunci, ce trebuie făcut? Părintele Echilibrat vede greșeala ca pe o oportunitate de învățare. Asta este tot ceea ce este, o oportunitate de învățare. Copiii, fiind în plin proces de învățare, greșesc. Mult! Pe unii părinți, asta îi scoate din sărite. Cu cât privim mai mult greșeala a fi o oportunitate de învățare, cu atât șansa ca ea să fie repetată scade. Sau scade frecvența ei sau intensitatea cu care s-a întâmplat. Hai să vezi cam cum ai putea proceda diferit în această situație. Reluăm: „Tati, mi-am pierdut bicicleta.” „Îmi pare rău că ți-ai pierdut bicicleta, cred că și ție îți pare rău, așa-i?” Da „Poți să-mi povestești, te rog, cum s-a întâmplat?” Adresează întrebări despre ce s-a întâmplat. „M-am dus în parc, am lăsat-o acolo rezemată de gard,” „era întuneric și a dispărut.” Am putea merge să o căutăm și constatăm că nu mai e. Așa că, discutăm despre viitor acum. „Ce ai putea face diferit data viitoare, în așa fel încât să te asiguri” „că te întorci în fiecare zi cu bicicleta acasă?” „Hai să vedem!” Și ai o discuție cu al tău copil legat de unde își pune bicicleta, cu ce și-o leagă, cum folosește lanțul, după ce a legat-o ce face cu cheia, unde o pune ca să nu o piardă și, mai ales, de ce anume leagă bicicleta. Răspunde-ți la următoarele întrebări. „Știe ce să facă diferit?” „Poate să facă diferit?” „De unde știu că știe și că poate?” „Cum poate să-mi demonstreze treaba asta?” Cum poate să demonstreze? Îl întrebi: „Ai înțeles?” Nu e suficient. Îl rogi pe copilul tău să-ți arate cum își leagă bicicleta. Ai fi surprins. Eu merg în oraș cu bicicleta destul de des și văd biciclete legate de către adulți de bara de la ghidon. Îți imaginezi? Adică e foarte simplu să scoți bicicleta pe sub această bară sau lanț și să pleci cu ea. Și mai interesant, le leagă de stâlpi așa scunzi de 40 de cm. Atâta vreme cât un adult nu a învățat această lecție, cum să mă aștept că un copil de 8-9 ani să gândească singur și să îi fie cât se poate de clar cum și de unde și în ce fel să-și lege bicicleta? Arătându-i exact procesul, copilul se va simți încrezător că data viitoare va ști ce să facă ca să nu-și mai piardă bicicleta. Iar tu, la rândul tău, te vei simți la fel de încrezător pentru că l-ai învățat acest lucru. Nu-i nevoie de nicio pedeapsă, nu-i nevoie de niciun nerv sau de discuții aprinse în această direcție. Acum, dacă te întrebi dacă să-i înlocuiești bicicleta sau nu, sugestia mea ar fi să i-o înlocuiești imediat sau cât de curând cu putință, chiar dacă nu vei mai avea bani pentru o bicicletă la fel de arătoasă cum a fost precedenta. De ce? Tu ai avut o astfel de discuție cu copilul tău și te aștepți ca el să pună în practică cele învățate, cât de curând, preferabil. Dacă tu îl privezi de această șansă până anul viitor când îi vei lua o altă bicicletă, discuția s-a dus, s-a uitat, și lecția la fel. Acesta este motivul pentru care eu subliniez de fiecare dată că greșeala e o oportunitate de învățare și că procesul de învățare are nevoie de oportunități. Știi de ce spun asta? Pentru că foarte mulți părinți le spun copiilor lor, de exemplu „Nu te mai iau niciodată cu mine la o nuntă” „pentru că nu știi să te comporți!” De fapt, e pe dos. Chiar dacă nu ai o nuntă programată în viitorul apropiat, inventează una. Dacă nu are șansa să se ducă la mai multe nunți, cum poate să învețe să se comporte la o nuntă? Du-l la un restaurant mai select, ceva de genul acesta. S-a comportat odată mai puțin plăcut? Discută cu copilul tău despre ce-ar putea face diferit data viitoare Asigură-te că știe și poate și dă-i ocazia să demonstreze cât mai curând. Poate că nici la a doua nuntă nu se va comporta conform așteptărilor tale. Dar poate la a șasea, o va face. Acesta e motivul pentru care oportunitățile trebuie create de fiecare dată. În acest context, o regulă pe care ai putea să o păstrezi în minte este că prima greșeală nu trebuie niciodată pedepsită. Adică niciodată nu trebuie să existe consecințe negative la prima greșeală. De ce? Pentru că un copil nu a demonstrat încă că știe și poate să se comporte bine. Este în plin proces de învățare. La prima greșeală, tot ce tu ai de făcut este să dai dovadă de răbdare. Iar asta nu este întotdeauna simplu, știu? Pentru a înțelege mai bine, am să-ți dau un exemplu personal. Când copilul meu avea aproape 3 ani, ne pregăteam să plecăm la mare. Unul dintre concediile pe care le facem vara se întâmplă cu cortul. Ei bine, nu știu dacă ai fost vreodată cu cortul sau dacă știi pe cineva care merge în vacanță cu cortul, dar în momentul în care alegi o astfel de vacanță, practic îți muți casa în mașină. O grămadă de traiste, de sacoșe, de oale, de plăpumi, perne, jucării și tot ce poți să-ți imaginezi. Acest proces de cărare a bagajelor a durat o vreme, timp în care copilul meu se juca în jurul mașinii. L-am implicat cât de mult am putut în așezarea bagajelor, venea cu noi, ne mai ajuta la pus în plase. Cât de mult am putut l-am implicat. La un moment dat, cobor cu plasele către mașină și-l găsesc pe fiul meu cu o piatră în mână și cu o figură foarte veselă și-mi  spune: „Mami, uite ce surpriză ți-am făcut!” Ce surpriză crezi că îmi făcuse? Mi-a zgâriat mașina dintr-o parte în alta cu piatra din mâna lui. Cum ar fi reacționat majoritatea părinților? Aș putea să-mi imaginez, nu-i nevoie să-mi spui asta. Din punctul lui de vedere îmi făcuse o surpriză, pentru că în mintea lui acelea erau niște flori, niște desene. Nu știu exact ce și-a imaginat. Sigur, și mie mi-a venit să reacționez urât. Dar apoi mi-am dat seama și mi-am spus „Stai puțin!” Copilul nu știe despre ce e vorba, este doar o greșeală,” „este în plin proces de învățare.” „Habar n-are de ce nu poate face asta pe o mașină” Atunci i-am spus. „Mulțumesc că ai vrut să-mi faci o surpriză.” Și am avut apoi o întreagă discuție cu el despre vopseaua de mașină. La ce-i bună vopseaua și cum protejează tabla, cum nouă ne pasă de lucrurile noastre și despre cum zgârieturile pot să ducă la rugină. „Data viitoare când ți-ai dori să-mi faci o surpriză”, am verificat eu, „unde oare ai putea să-mi faci această surpriză?” „Cu creta pe asfalt.” „Excelent. Și unde în altă parte?” „Cu creionul pe hârtie” „Super!” Și, glumind cu el în continuare, am plusat. „Ai putea oare să-mi pui și niște vopsea pe scaunele din spate de la mașină?” „Nu, n-aș putea” Și uite așa, din joacă și discuție, a înțeles la ce e bună vopseaua și de ce nu zgâriem vopseaua mașinilor și de ce avem grijă de lucrurile noastre, de ce reparațiile costă mult, despre ce poate să facă diferit dacă își dorește totuși să facă o surpriză. Așa că, adu-ți aminte! Greșeala este doar o oportunitate de învățare.