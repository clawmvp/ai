Felicitări! Ai trecut deja de mijlocul acestui program și ai acumulat o serie de informații extrem de valoroase deja. În acest modul ai aflat despre una dintre cele mai importante șase abilități pe care noi oamenii le avem, în așa fel încât să facem diferența între mediocritate și succes, pentru că într-adevăr, felul în care știm să rezolvăm probleme și să luăm decizii este foarte important pentru viața noastră, care este făcută dintr-o serie de alegeri. Ce ai învățat până acum? Ai învățat un principiu de bază extrem de important, acela că acolo unde avem de-a face cu probleme în zona copiilor (conflicte între copii, cu ceilalți colegi, prieteni sau copiii între ei, presupunând că ai mai mulți), acolo unde avem de-a face cu probleme în sfera școlii sau a activităților extrașcolare, responsabilităților pe care copiii le au sau emoțiile copiilor (dar de asta ne vom ocupa separat), ceea ce tu ai de făcut este să ții mingea în terenul copilului. Practic, îl ajuți să își rezolve problema versus a i-o lua din mână și a o rezolva tu sau a o minimiza. Ai văzut care este diferența între felul în care abordăm problema unui adult și cum reacționăm la ea și felul în care reacționăm la problema propriului copil și de ce, iată, foarte mulți adulți nu știu să își rezolve problemele și să ia decizii corecte. Am trecut printr-o serie de ”Așa nu”-uri: ce să nu faci în momentul în care copilul tău are o problemă. Plecând de la neatenție, judecare, minimizare, distragerea atenției, învinovățirea copilului, ținerea de predici și prelegeri, amenințări, interogatoriu și o serie de alte comportamente care nu fac decât să închidă ușa comunicării între tine și copilul tău. De fapt, acesta este motivul pentru care, an după an copiii, aleg să nu mai stea de vorbă cu ai lor părinți atunci când au o problemă. Dacă tu ai o abordare diferită, așa cum ai învățat-o în acest modul, ai șansa să ai o relație deschisă chiar și cu al tău copil adolescent, un lucru extrem de important pentru că da, mai cu seamă adolescenții, încep să închidă uși. Ce ai mai învățat? Ai învățat diferența dintre o problemă, care se referă la trecut și anume la identificarea cauzei, și decizie, care se referă la viitor și atingerea unui obiectiv. Ai văzut în același context procesul prin care, prin patru pași, reușești împreună cu al tău copil, să rezolvi o problemă (adică să te referi la trecut) și să iei o decizie (adică să-l ajuți să se uite la viitor). Care sunt acești patru pași? Sentimente: în primul rând scoți în evidență sentimentele. Situația: adresezi întrebări deschise despre situație, despre toate părțile implicate în așa fel încât să ajungei la cauza reală a problemei și mai mult decât atât la un diagnostic. Ce ai de făcut mai departe? Intri în soluții. Aici se întâmplă un dialog, un ping-pong. Fiecare propune și analizăm împreună cea mai bună soluție. Pasul al patrulea se referă la succes. Aici te asigur că al tău copil are un plan exact pe care știe să îl pună în practică și, evident, își dorește treaba asta, și e vorba despre evaluarea ta ulterioară. Putem să-i spunem un ”follow-up”. Discuți cu copilul tău despre cum s-a simțit, dacă și-a rezolvat problema, dacă are nevoie de alte informații, dacă eventual are nevoie de ajutor suplimentar. Ai văzut o serie de tehnici și de practici despre cum să-l ajuți pe copilul tău să scoată mai mult în afară emoțiile lui și să fie capabil să le pună o etichetă. Este de altfel primul pas în gestionarea emoției: să poți să numești emoția, sentimentul pe care îl simți. Ai învățat de asemenea câteva specificități care țin doar de decizie, atunci când nu ai de rezolvat o problemă, ci doar de atins un obiectiv viitor. Eventual ai de făcut o achiziție. Ce faci diferit în acest context sau care sunt acele nuanțe care ar putea să facă diferența între mediocritate și excelență? Și cum poți să predai acest proces copilului sau copiilor tăi? De asemenea, ți-am împărtășit câteva tehnici, tactici despre cum să-l ajuți pe copilul tău să-și dezvolte atât gândirea analitică, cât și gândirea creativă. De aceea, am încredere în tine că dacă pui în practică toate aceste informații, copilul tău, în timp, va ști să rezolve probleme și să ia decizii. Și va fi cu atât mai important pentru el să faci acest lucru cu cât toți ceilalți, mai cu seamă mediul educației formale, îi învață pe copii doar să înmagazineze informație, nu să și gândească. De aceea, rolul nostru ca părinți este atât de important. Abia aștept să ne vedem în următorul modul, unde ne vom adresa emoțiilor. Cum îți gestionezi tu emoțiile și cum îl ajuți pe copilul tău să-și gestioneze în timp emoțiile? Pentru că și gestionarea emoției, așa cum ai văzut, face parte din abilitățile importante din viața noastră.