Bun. Deci cum prevenim comportamentul negativ intenționat de tip atenție? Satisfăcând cât de mult putem nevoia de conectare - relaționare a copilului. Și, riscând să fiu pisăloagă și să repet aceeași informație de multe ori, am să-ți spun ce înseamnă de fapt nevoia de conectare. ”Vreau să fiu văzut, vreau să fiu important, unic, vreau să fiu iubit necondiționat, să ofer și să primesc, să mă simt parte dintr-un întreg (din familie de exemplu), vreau să contez”, asta este nevoia de conectare, pe lângă nevoia de contact fizic. Și aș putea să pun pariu că până la acest moment ai acumulat destul de multe informații și tehnici care ar putea satisface mai mult această nevoie a copilului tău. Aș vrea să îți dau aici câteva exemple, câteva idei, câteva tehnici. Unele le-ai învățat deja, altele probabil că încă nu. Aș vrea să răspund în cele ce urmează unei întrebări poate nerostite de către tine, dar care mie mi se adresează de către foarte mulți părinți în momentul în care ajungem în acest punct și ei înțeleg că această atenție pe care copilul o cere printr-un comportament negativ este pentru a satisface o nevoie de conectare, de relaționare. În acest moment, îți spuneam, mulți părinți vin și replică: ”Dar eu îmi petrec cu copiii mei tot timpul meu liber, sunt mereu în preajma lor. Facem tot timpul lucruri, de la 6 de când îi iau de la școală/ grădiniță și până când se culcă, sunt doar cu ei, doar a lor”. Ce înseamnă de fapt această nevoie de relaționare, de conectare și oare poate fi ea satisfăcută de către o singură persoană? Mi-e teamă că nu și de cele mai multe ori aici este buba. Deși noi ca părinți, o mamă sau un tată, suntem mult timp cu copilul nostru după grădiniță/ școală, facem lucruri, ne jucăm, mergem la cumpărături, e foarte posibil ca această nevoie să nu fie satisfăcută copilului nostru. De ce? Nicio relație nu poate fi auto-suficientă. Copilul nu poate să-și hrănească nevoia de relaționare-conectare doar de la un părinte sau doi. Pentru că de cele mai multe ori e un părinte mai prezent și un părinte mai absent. Atâta vreme cât sunt puține persoane în preajma lui cu care interacționează, cu care are relații valoroase, nevoia lui de conectare nu este satisfăcută. Te invit să-ți aduci aminte despre felul în care arăta copilăria noastră diferit față de cum arată a lor astăzi. Pur și simplu pentru că noi eram ore în șir pe zi afară, pe lângă faptul că noi ne satisfăceam nevoia de control, noi aveam prieteni, aveam relații autentice în fața blocului, în spatele blocului, pe maidan, în curtea școlii, dar aveam prieteni. Copiii noștri nu mai au această șansă. Nu reușesc să interacționeze real, autentic cu copiii de la grădiniță și nu o fac nici măcar mai târziu la școală. Pur și simplu pentru că nu au timpul necesar să creeze împreună, nu au timpul necesar să se joace liber. Și de multe ori acest comportament de tip atenție a fost prevenit doar prin această simplă variantă pe care ți-o propun și tie: găsește mai mulți oameni în preajma ta care să satisfacă această nevoie de conectare-relaționare la copilul tău. Poate că nu te mai vezi cu prietenii tăi așa cum o făceai până să ai copil. Șanse sunt mari să se întâmple asta, cel puțin asta se întâmplă la cei mai mulți părinți cu care interacționez. Încearcă să aduci din nou prietenii acasă sau să mergi tu la ei. Cu cât sunt mai mulți adulți, dar și copii ar fi de preferat, cu care al tău copil interacționează, cu cât iubește mai mulți oameni, cu cât este mai iubit de mai mulți oameni, cu atât această nevoie este mai satisfăcută. Ai o prietenă sau un prieten sau o familie care au copii de vârste apropiate cu al tău copil sau cu ai tăi copii? Vedeți-vă cumva, faceți un ritual din a vă vedea o dată, de două ori pe săptămână. Dă-i șansa să aibă prieteni. L-ar putea ajuta în satisfacerea acestei nevoi. Ce ai mai putea face aici? De îndată ce intri în casă, dă-i întreaga ta atenție copilului tău. Înainte să te speli pe mâini, înainte să-ți schimbi hainele, înainte să gătești, înainte să faci orice petrece-ți jumătate de oră cu al tău copil, pentru că va înțelege că este cea mai importantă persoană la care te întorci acasă și primul lucru pe care vrei să îl faci, să te joci. Ce poți să mai faci pentru satisfacerea nevoii de conectare-relaționare? Arată-i iubire necondiționată și deja știi cum să faci asta. Petrece timp cu al tău copil făcând lucrurile împreună, nu tu pentru al tău copil. Implică-l în ceea ce faci, de la bucătărie, la cumpărături, la făcut curățenie. Concentrează-te pe ce este pozitiv și pe toate comportamentele pozitive ale copilului tău. Cere-i părerea. Întreabă-l ce crede despre anumite lucruri, ce-și dorește să facă în weekend, cum vede, de exemplu, o masă de seară pe care o ai împreună cu familia sau cu prietenii tăi sau ce ai putea să gătești. Atâta vreme cât interacționezi cu al tau copil, această nevoie este mult mai satisfăcută. Deci per ansamblu pune în practică toate tehnicile pe care le-ai aflat în acest moment pentru a satisface cât mai bine, cât mai mult, cât mai consecvent și consistent nevoia de conectare , de relaționare a copilului tău. Ce poți face în plus față de asta? Planificarea în avans este ceea ce te-ar ajuta foarte mult. Pot să-ți dau un exemplu important: dacă tu stii că urmează să vorbești la telefon, spune-i copilului tău asta. De cele mai multe ori, doar asta va preveni comportamentul negativ de tip atenție. Pur și simplu spune-i copilului tău: ”Urmează să vorbesc la telefon cinci minute. Este un telefon important și aș vrea să răspund sau aș vrea să sun pe cineva. Mulțumesc că ai răbdare cu telefonul meu și că îmi permiți să fac asta. În timp ce eu vorbesc la telefon, poți fie să stai lângă mine, să te joci cu un puzzle, fie să te duci la tine în cameră. Este alegerea ta.” Dacă tu știi că urmează să vină prieteni în vizită și că nu vei putea să te joci cu copilul tău cum o faci de regulă în fiecare seară, spune-i asta: ”Urmează să vină prieteni la noi în vizită și e posibil pentru o oră și jumătate, poate două, să nu mă joc cu tine sau să nu interacționez cu tine așa cum o facem în fiecare seară. Sunt prietenii mei și nu i-am văzut de mult. Mulțumesc că îmi dai voie să stau de vorbă cu ei. Ce crezi că ai putea să faci în acest timp? Ai putea să te uiți la desene animate. Ai putea să ne ajuți la punerea mesei. Ai putea să comunici cu noi, să ne spui o poezie sau ai putea pur și simplu să te joci la tine în cameră. Ce îți alegi?” Faptul că tu ai spus copilului tau că urmează să-ți iei atenția de la el i-a satisfăcut deja nevoia de conectare de relaționare. Adică ”hei, eu sunt important. Nu mi s-a întors spatele și nu devin brusc mai puțin important decât un telefon sau decât prietenii sau decât coafor sau decât acel mail pe care mama îl are de dat.” Iar dacă esti în preajma copilului tău făcând altceva, ai grijă să te uiți la el din când în când, să ai contact vizual,  să-i zâmbești, să-i pui o mână pe umăr, să vadă că nu ai plecat nicăieri și că persoana de la capătul firului, cealaltă persoană, nu este mai importantă decât copilul tău. Ce îți propun să faci cu aceste informații înainte să vedem cum gestionezi diferit atenția atunci când apare: uită-te la comportamentele negative de tip atenție pe care copilul tău le manifestă și gândește-te la toate tehnicile pe care le-ai învățat până acum care îl vor ajuta să-și satisfacă nevoia de conectare-relaționare. Propune-ți să faci asta mai mult zilnic decât ai făcut-o până acum. S-ar putea să se întâmple minuni într-un timp destul de scurt, pentru că având această nevoie satisfăcută, copilul nu va mai simți nevoia să se manifeste negativ. În videoul următor vom vedea ce faci diferit atunci când acest comportament negativ se manifestă.