„Dacă iei note bune, o să-ți iau bicicletă.” „Dacă iei 9 sau 10 la mate, poți să te duci în tabără.” „Dacă-mi demonstrezi că înveți și iei note bune, îți cumpăr câinele.” Cam asta este metoda pe care majoritatea părinților o abordează pentru a-i scoate pe copii din motivația dezinteresată sau din lipsa de motivație, cum spun ei. Speră că, datorită acestor stimulente, copiii vor face mai multă performanță, vor pune mâna pe carte și vor avea note mai mari. Această motivație, pe care noi încercăm să o zgândărim, este motivație externă, bazată pe recompensă. Și da, este motivație suboptimă. De ce este suboptimă? În primul rând, pentru că durează foarte puțin. Gândește-te ce înseamnă, de fapt, mită, da? „Dacă mănânci, primești înghețată”, „Dacă înveți, îți iau bicicletă.”, „Dacă ești cuminte, mergem in parc”. Ce se mai întâmplă, oare, în timp dacă folosești acest mecanism al recompensei? În primul rând, această mită va trebui să crească. Pentru că dacă funcționează la 2-3 ani cu înghețată, la 4 ani poate cu o tabletă, la 8 ani cu bicicleta, ce fac mai târziu? Pe măsură ce copilul este obișnuit cu mita, cum o numesc eu, sau recompensă, ea trebuie să crească ca să mai aibă același efect. Acesta este și motivul pentru care creșterile salariale duc la motivație pe termen scurt. Da, ești motivat să tragi mai tare, dar peste 2, 3 sau 5 luni te-ai obișnuit deja cu acel standard al salariului și îți dorești mai mult. În al doilea rând, efectul acestui mecanism este că recompensa devine mai importantă decât acțiunea în sine. Dacă vrei să încurajezi copilul să învețe, să ia note bune, să fie performant sau generos sau orice altceva, în momentul în care folosesc recompensa, comportamentul în sine nu mai are valoare. Nu contează pentru copil decât recompensa. Dacă folosești acest mecanism „Dacă faci asta, primești asta”, este foarte clar că el nu va face sau nu va demonstra acel comportament valoros decât în prezența mitei. Asta îi face ca, mai târziu, ei înșiși să o ceară. Îi vei spune copilului: „Te rog să citești”, „Te rog să-ți faci curat în cameră” „Te rog să îți strângi lucrurile de pe jos”, iar întrebarea lui va fi: „Ce-mi dai pentru asta?” S-a obișnuit să primească o recompensă, așa-i? Recompensa poate sau nu să fie de domeniul mitei, adică fizică, materială. Pentru că știi ceva? Și lauda tot o formă de recompensă este. O bombonică verbală! Ai aflat ce face lauda goală în creșterea imaginii de sine, adică a egoului. Nu hrănim, de fapt, motivația optimă sau internă. Ce hrănim este egoul, nevoia de imagine. De aceea, a folosi lauda nu face decât să genereze un mecanism motivațional extern, suboptim. Copilul va face lucruri doar pentru această laudă, pentru recunoașterea celorlalți. Iar lauda nu hrănește Nevoia de Competență, chiar dacă așa pare din afară. În momentul în care-i spun unui copil „Ești bun”, „Ești foarte bun”, „Ești bun la asta”, pare că-i hrănesc competența, așa-i? Ai crede că el se va simți în stare, ai spune că ar spune el „Pot! Sunt bun!” Ei bine, nu-i așa! O medalie sau o laudă nu răspunde la întrebările „De ce sunt bun?” „Ce m-a făcut să fiu bun?” „Cum am ajuns până aici?” „Cum continui mai departe?” Când discutăm despre performanță, procesul este mai important și nu neapărat obiectivul la care ai ajuns. Când nu știi să replici acel proces, dacă nu ți-a fost evident și nu știi ce te face bun, vei avea nevoie de din ce în ce mai multe confirmări pentru a-ți hrăni Nevoia de Competenta și stima de sine. De cele mai multe ori, părinții și în aceeași măsură managerii, apelează la recompense, la laude sau mite pentru a crește performanța. În mintea lor, ei cresc motivația. Dacă asta nu a funcționat, și de regulă nu funcționează decât pe termen foarte scurt, așa cum ți-am spus, apelează la al treilea mecanism. Acest mecanism este motivația impusă. Pe scala motivației este mai durabilă motivația impusă, decât pedeapsa sau recompensa. Ce înseamnă asta mai exact? Se pare că oamenii sunt mai degrabă motivați de frică, să nu li se întâmple ceva rău, decât de dorința de a obține mai mult pentru ei. Îți propun în episodul următor să discutăm despre a treia perspectivă motivațională și anume, motivația impusă.