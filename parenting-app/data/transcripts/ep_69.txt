Pe parcursul anilor am avut șansa să întâlnesc mii de manageri, top manageri sau antreprenori. Am predat cursuri de leadership sau de management și am fost confruntată cu următoarea dilemă din partea acestor manageri. „Cum fac să-mi motivez angajații?” sau „Angajații mei sunt demotivați, iar performanța lor este scăzută.” Ce fac?” Mi-am petrecut foarte multă vreme citind despre ce înseamnă motivație. Am încercat să-mi răspund la întrebările „Poate cineva să ne motiveze din afară?” „Ce înseamnă motivație, de fapt?” „De ce unii oameni par a fi mai motivați decât alții?” De câțiva ani întâlnesc aceeași dilemă și în zona parentingului. La fel ca și managerii, mulți dintre părinți vin la mine și spun „Copilul meu este demotivat”, „Copilul meu nu este motivat să învețe” sau „Cum îmi fac copilul să fie motivat?”, „Cum pot să-l motivez să facă orice?” Am ajuns la o concluzie, care se află în Teoria Autodeterminării. Richard Ryan și Edward Deci au lucrat împreună pe o cercetare extinsă pe mai mulți ani pentru a o demonstra și multe alte cercetări o susțin. Ce spun Ryan și Deci în această Teorie a Autodeterminării? O concluzie interesantă este că nu există om motivat sau demotivat. Cum adică nu există? Sunt doar acțiuni, spune această teorie a autodeterminării pe care eu o susțin, pe care am vrea să le facem mai degrabă decât pe altele. Există, de fapt, doar motivație optimă și motivație mai puțin optimă, dar în legătură cu anumite sarcini. Noi numim motivația optimă a fi motivație internă, motivația suboptimă a fi motivație externă, doar că am să-ți explic toate aceste lucruri în cele ce urmează. Ce-aș mai vrea să știi este că motivația nu este o cauză, motivația este un efect. Ți-am povestit despre cele 3 Nevoi Psihologice de Bază, Nevoia de Conectare, de Competență și de Control. Suntem motivați să acționăm, să întreprindem o anumită activitate, în momentul în care toate aceste 3 Nevoi ne sunt satisfăcute. la bază și în legătură cu această activitate. Cu cât toate cele 3 Nevoi sunt satisfăcute mai bine, în percepția noastră, evident, cu atât motivația este ridicată, adică optimă. A fi motivat înseamnă a întreprinde o acțiune. De aceea motivația este un efect, pentru că ea vine cu o energie pe care o depui într-o anumită direcție. Motivația este energie. Pe cale de consecință, zero motivație înseamnă zero acțiune. Noi nu putem fi într-o stare de nonacțiune, putem avea mai puțină energie pentru anumite activități și mai multă energie pentru altele. Altminteri, am fi morți. Inacțiune către o anumită activitate înseamnă, de fapt, acțiune către o alta. Nu putem avea inacțiune pe toate planurile. Pe baza acestei cercetări pe care Ryan și Deci au întreprins-o, s-au făcut o mulțime de alte studii. Susan Fowler, spre exemplu, în una dintre cărțile ei susține că oamenii nu pot fi motivați din afară. Nu există răspuns la întrebarea „Cum pot să-mi motivez oamenii?”, ci, maxim, la întrebarea „Cum pot să nu-i demotivez?” sau „Cum pot să le creez contextul în care ei să rămână motivați?” Așadar, nu poți să-ți motivezi copilul din afară. Sau poți să o faci, dar ceea ce vei obține este o motivație suboptimă sau să o numim externă. Ceea ce-mi propun să fac în episoadele care urmează este să te trec prin anumite perspective motivaționale. Mai exact, câte tipuri de motivații există și la ce folosește această informație ție, ca părinte.