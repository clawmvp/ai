În acest video, aș vrea să îți propun să te gândești la viitor, mai exact la cum va arăta copilul tău adult. Poate că acum are câteva luni, 1 an, 3 sau 5, poate este deja adolescent, poate că deja ai sădit în copilul tău acele calități, caracteristici, atitudini, valori, principii pe care ți le-ai demonstrate de viitorul adult. De ce ne ajută să ne gândim la copiii noștri ajunși adulți? Pentru că fiecare zi până acolo contează, fiecare zi este o picătură în plus la ceea ce este copilul tău astăzi și la ceea ce va deveni mâine. În momentul în care plecăm cu acest viitor în minte, ne este mult mai ușor să gestionăm problemele astăzi, pentru că ne dăm seama că fiecare situație apare într-un context mult mai larg. Așadar, hai să faci împreună cu mine acest exercițiu: imaginează-ți, te rog, cum va fi copilul tău adult. Cum îți gândești copilul tău adult, cum ți-ai dori să fie, cum să fie viața lui, cu ce să se ocupe, poate în ce țară să trăiască sau ce meserie să aibă sau care sunt acele calități, atitudini, comportamente, valori pe care le-ai dori demonstrate de copilul tău ajuns adult. În momentul în care îi întreb pe părinți această întrebare, „Cum ți-ai dori să fie copilul tău adult?”, iată ce îmi spun cei mai mulți părinți: și-ar dori să aibă un copil responsabil, care să știe să ia decizii, care să știe să își rezolve problemele, care să știe să rezolve conflicte, care să facă cu drag ceea ce face, cu pasiune. Indiferent ce meserie va avea, să nu se trezească dimineața cu greu: „Trebuie să mă duc la serviciu...”, ci să o facă cu drag. Și-ar dori, pe de altă parte, un viitor adult echilibrat emoțional. Știm cu toții că acest lucru nu este deloc simplu, echilibrul emoțional adică. Așa cum arată realitatea astăzi, din ce în ce mai mulți oameni nu sunt echilibrați emoțional. Și dacă ne-am gândi la cum va arăta societatea peste 15, poate 20 de ani, are sens să ne punem un mare semn de întrebare cu privire la sănătatea emoțională a fiecărei persoane de pe planetă. Nu în ultimul rând, părinții și-ar dori viitori adulți sănătoși, care să aibă grijă de ei, să știe ce să mănânce, să știe cum să se îngrijească, să ia decizii corespunzătoare pentru el sau pentru ea pe termen lung. Mai departe, continuând această listă, părinții și-ar dori viitori adulți responsabili, nu doar cu ei înșiși, dar și cu mediul, cu întreaga planetă. Deja părinții se gândesc din ce în ce mai mult la cum să aducă copiii și viitorii adulți să contribuie la întreaga societate sau la umanitate per ansamblu. Și-ar dori viitori adulți care să aibă relații echilibrate, împlinite, cu oameni care să le împărtășească valorile și să-i ajute să-și îndeplinească nevoile sau visurile. Nu în ultimul rând, părinții și-ar dori viitori adulți independenți financiar, prosperi, de ce nu? Și și-ar dori ca stima lor de sine să fie una sănătoasă, adică să stea bine pe picioarele lor și să știe la ce sunt buni, ce sunt capabili să facă, să poată lua decizii pentru ei, să poată să îi ajute și pe ceilalți în aceeași direcție. Și iată că lista ar putea să tot continue, pentru că, dacă ne amintim de metafora „Povestea călătoriei cu mașina”, dacă te-ai gândit că la un moment dat copilul tău îți părăsește casa și merge în viața lui, are nevoie de un set de cunoștințe, de abilități, de atitudini care să-l ajute să reușească în viață, să aibă succes. Știi, eu când spun succes nu mă gândesc la o sumă de bani sau la vreun nume sau titlu pus pe ușa vreunui birou. Mă gândesc la felul în care acea ființă, ajunsă adultă, se simte bine în viața ei, îi este bine acolo unde este. Pentru mine asta înseamnă succes, să ajungem cea mai bună variantă a noastră. Acesta este motivul pentru care cei mai mulți părinți spun: „Îmi doresc ca al meu copil să fie fericit, indiferent ce înseamnă această fericire, alegerile pe care le face, dacă se căsătorește sau nu, unde va trăi, cu ce se va ocupa, dacă va face copii sau nu, să fie fericit. Dacă ești și tu ca cei mai mulți părinți, probabil că și tu îți dorești aceleași lucruri pentru copilul sau copiii tăi. Cu siguranță eu asta îmi doresc. Ei bine, eu aș vrea să desfacem acest concept al fericirii în bucățele, pentru că pare ceva utopic, ceva ce atingem doar în anumite momente, iar apoi dispare. Viața noastră întreagă pare să fie compusă din momente vesele și momente triste, ceea ce este adevărat, dacă ne uităm la ceea ce înseamnă echilibru, dar fericirea este ceva mai mult decât atât. Și pe întregul parcurs al acestui program, vom vedea ce înseamnă fericirea, la care poți și tu ajunge împreună cu al tău partener sau parteneră și împreună cu copiii tăi și pentru ei, în primul rând, pentru că această fericire constă în echilibru. O să vedem ce înseamnă acest echilibru în videourile următoare. Dar până atunci, fă, te rog, acest exercițiu mental: vizualizează-ți copilul la 30 de ani, în ușa căruia bați, pentru că deja stă în altă parte, iar copilul îți deschide ușa și spune: „Bună, mama. Bună, tata”. Cine este persoana care ți-a deschis ușa? Care sunt calitățile acestei persoane, trăsăturile, caracteristicile, principiile, valorile? Cum ai desena această ființă la 30 de ani? Ia-ți timp pentru acest exercițiu sensibil și ne vedem în videoul următor.